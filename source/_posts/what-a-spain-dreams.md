---
title: Іспанські сни
date: 2019-12-26T07:31:30.253Z
tags: [статті, думки, есе]
---

Багато думок вирує особливо уві сні. Люди й предмети постають у новому світлі. Сьогодні наснився Мінськ, лише назва, зазвичай міста збираю з уламків картинок підсвідомості. Мій спальник був у снігу й прийшло розуміння, що врешті-решт час шукати хоста, чи то тонко недбалий натяк хворого розуму на повернення додому? Не знаю. Певен лише у тому, що наші бажання постійно змінюються, за принципом різноманіття й залежно від обставин. Так само і з моєю письменницькю есеїстикою, коли довго відкладаю думки у темні пісочні коробочки підсвідомості, а потім вивертаю себе без зупину.

Зі мною була ти, старша-молодша сестра. Все це дивно, навіть навчаючись разом, останні роки відчував себе дорослішим, хоча мені і подобалась наша синергія партнерства. А потім нас розділило доросле життя. Ніколи не уявляв тебе у ролі тревел-мейта, внутрішнього голосу, який скеровує. Ти була не такою, як у житті, іншою, ефемерною особистістю, якщо порівнювати з реальною, сформованою із слідів спогадів мого серця. Врешті мені вдалося знайти прихисток, після довгих булкань, пошуків тепла й крокування крізь знайомі із попередніх снів місця. А потім усвідомив, що знаходжуся в Іспанії й прокинувся. Спальник був не такий мокрий як від снігу, про ранішній час лише свідчила роса навколо. Певно, це була одна з найгірших локацій для ночівлі, але найближча до заправки, звідки мене попутний вітер якоюсь машиною забере далі.

---

Мій слух ніколи не сприймав іспанську музику, латинська культура здавалася якоюсь чужою. Не буду стверджувати, що колись до кінця осягну її глибини й витоки, але дивлячись на сонячну життєрадісність людей навколо, починаю хворіти на щастя. Ніби сонце вплелося в усе навколо й тримає потоки життя. Культура дружніх доторків із незнайомими людьми, яка у нас є майже моветоном, але ж слів часом недостатньо для повноцінного спілкування. А ще кантрі-музика у машині, навколо гірські пейзажі й новий друг Чарлі, художник й музикант. І на останок, діти, які часом зустрічаються на шляху й впромінюють у мене велетенські дози позитиву, лише сказавши “hola”. Скільки щирості навколо, вона усюди, у людях, природі, повітрі, ніби підіймає мене над землею й уносить в інші світи. Не усвідомлюючи, тіло починає танцювати, посмішка в два рази ширша за звичайну. Мабуть, це любов, навіть щось більше, те, що не описати словами, енергія, якою можу ділитись й віддавати, нескінченний потік вічнорсті, який завше осяює нас, треба лише відчути й доторкнутися.